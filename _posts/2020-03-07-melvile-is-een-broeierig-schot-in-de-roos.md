---
ID: 8926
post_title: >
  Melvile is een broeierig schot in de
  roos
author: Sigge Stegeman
post_excerpt: ""
layout: post
permalink: >
  https://test.9ekunst.nl/2020/03/07/melvile-is-een-broeierig-schot-in-de-roos/
published: true
post_date: 2020-03-07 20:09:35
---
<img class="size-medium wp-image-8928 alignleft" src="https://test.9ekunst.nl/wp-content/uploads/2020/03/melville-210x300.jpg" alt="" width="210" height="300" />Maandenlang lag Melvile me al aan te staren. Ergens in het derde kwartaal van 2019 is deze titel verschenen, maar hij sneeuwde onder door de grote hoeveelheid uitgaven aan het eind van het jaar. Het nadeel van een winkel hebben, is dat sommige albums die al even op tafel liggen een blinde vlek worden. Zelden kom ik er dan nog aan toe zo’n strip mee te nemen en te lezen. Melvile ging afgelopen maand, een tijd van relatieve droogte, alsnog mee naar huis. En oh boy… schot in de roos!

De telefoon gaat en slaat over naar het antwoordapparaat van Samuel en Sarah. Samuel slaapt zijn roes uit terwijl de zwangere Sarah vraagt of het niet eens tijd wordt dat hij eindelijk eens opneemt. Duidelijk is dat Samuel in een dip zit en de volhardende beller al een tijdje niet meer te woord heeft gestaan. Hij en Sarah zijn in het buitenhuis van zijn vader getrokken, hopende op een einde aan de blokkade die Samuel weerhoudt zijn tweede roman te schrijven. De geldproblemen hebben zich inmiddels opgestapeld. De protagonist van het verhaal besluit om na de zoveelste verkwiste ochtend een schildersklus aan te nemen van een stel dat in de buurt woont. Broer en zus bieden werk, inkomen en een kop koffie. Het blijkt een remedie tegen zijn depressie te zijn. Al schurend en schilderend kan hij eindelijk wat ontspannen. Langzaam maar zeker raakt Samuel bevriend met de twee.

<img class="size-medium wp-image-8929 alignleft" src="https://test.9ekunst.nl/wp-content/uploads/2020/03/Melvile_p1-213x300.jpg" alt="" width="213" height="300" />Vanaf dan wordt het verhaal een <i>page turner</i>. Het broeierige, sfeervolle tekenwerk dwingt je de tijd te nemen en het lome tempo van het verhaal te volgen. Liever schiet je door het boek heen om de relatie tussen Samuel en Sarah te begrijpen. Die lijkt naarmate het boek vordert steeds onbegrijpelijker. Voor de lezer worden door Samuel irrationele en egoïstische keuzes gemaakt. Je probeert de details en clues over de personages uit de pagina's te zuigen, maar je mist iets. Je voelt dat de ellende zich elk moment kan openbaren maar je zou niet kunnen zeggen wat het is.

Auteur Romain Renard gebruikt alle trucs die een stripboek als medium zo uniek maken. Het verhaal leest echter als een Franse arthouse film waarin Isabelle Huppert elk moment kan opduiken. Lange dialogen bevat het boek nauwelijks. Je ziet de dialogen en de wisselwerking tussen de personages ontstaan door de wijze waarop het verhaal je wordt voorgelegd. Daarnaast vertelt Samuel je twee verhalen waardoor je met een omweg zijn achtergrond beter leert begrijpen. Je begrijpt de gedachten van de karakters door de krachtig getekende poses, hun blikken verraden de bijbehorende emoties. De personages hebben diepgang, ontwikkelen zich en blijven menselijk realistisch.

Renard schudt het heerlijke tekenwerk uit zijn mouw. Een ferm lijnenspel dat nergens stijf wordt. Eenvoudig getekende gezichten verbeelden verschillende emoties zonder dat de personages onherkenbaar worden. De achtergronden zijn haast fotografisch. De kleurtoon is opgebouwd uit sepia, bruin, geel en oranje. Het illustreert warmte en een zomers gevoel, maar ook ongemak, dreiging en duisternis komen daardoor boven drijven. Nergens kabelt het verhaal. De relatief simpele vertelling is slim uitgewerkt en Renard beantwoordt de prangende vragen uiteindelijk pas tijdens de apotheose.

De Franse uitgave verscheen bij Le Lombard. De Nederlandse bij uitgeverij Roarrr. Prachtig voor Roarrr, maar eigenlijk onbegrijpelijk. Had Le Lombard dan niet in de gaten dat deze uitgave een fijn kleinood is? Wat mij betreft top 3 van 2019, zonder twijfel. Klein minpuntje is een paar verkeerd geplaatste punten en een tikfout.

Lombard heeft in Frankrijk in ieder geval groots ingezet op dit te vervolmaken drieluik. Er is een app bij het boek verschenen waarin je de playlist van de auteur kunt luisteren. Fraaier nog, door het boek te scannen kun je geheimen uit de pagina's opdiepen waardoor het boek nog beter te ontleden valt. Ik heb dat nog niet geprobeerd, maar het klinkt te gek. De eerste 200 Nederlandstalige exemplaren werden ook nog eens van een genummerde prent voorzien.

In Frankrijk staan nog twee vervolgdelen in de steigers die over andere personages zullen gaan. Wat mij betreft mag Roarrr snel met de vertaling aan de slag.

<b>Romain Renard – </b><i><b>Melvile 1: Het verhaal van Samuel Beauclair</b></i><b>. Roarrr, 136 pagina’s, hardcover. € 27,95.</b>

[ufc-fb-comments]